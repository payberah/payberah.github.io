---
title: 'نگران انسانیتم'
date: 2017-04-17
permalink: /posts/post70/
---
<div align="justify" dir="rtl">

از بین ثبت‌نام کنندگان انتخابات ریاست‌جمهوری یک تن بود که من رو سخت تحت تاثیر قرار داد: آن مرد کرمانشاهی که از حقوق حیوانات گفت. دم صدرا محقق گرم که گشت و او را پیدا کرد و <a href="http://sharghdaily.com/1396/01/28/Main/PDF/13960128-2841-17-8.pdf">مصاحبه</a> کوتاهی با او انجام داد. مصاحبه کوتاهی که جملات ساده آن بسیار عمیق و سخت تاثیرگذار است. بریده زیر از میانه مصاحبه است:<br>
<br>
- دلیل این دل‌نگرانی شما برای محیط زیست و حقوق حیوانات چیست؟<br>
از زمان اسارت در عراق این حس لزوم احترام به حقوق حیوانات در من به وجود آمد، به‌خصوص برای الاغ‌ها که به نظر من، ما انسان‌ها همیشه تاریخ در حق آنها بسیار ظلم کرده‌ایم. این حیوان با وجودی که در طول تاریخ تمدن بشری بسیار به انسان خدمت کرده، اما همیشه مورد ظلم و بی‌عدالتی انسان‌ها واقع شده، حتی از اسمش به‌عنوان توهین و تحقیر استفاده می‌کنیم.<br>
<br>
- از بین همه حیوانات، چرا بیشتر از همه روی الاغ تأکید می‌کنید؟<br>
چون بقیه حیوانات هرکدام به دلیلی کسانی هستند که نگرانشان باشند، حیوانات اهلی چون ارزش مالی دارند برای صاحبانشان مهم هستند، حیوانات وحشی هم که مورد توجه محیط زیست هستند، اما الاغ‌ها هیچ‌کس را ندارند، از طرفی من نمی‌دانم چرا برای انسان متمدن باید حیوان درنده‌ای مثل شیر به‌عنوان نماد قدرت و ابهت و چیزهای خوب باشد و از آن الگو بگیریم، مگر ما جنگلی هستیم که شیر برایمان سلطان باشد؟ شیر چه ارجحیتی بر حیوان مهربان، صبور، زحمتکش و بی‌آزاری مثل الاغ دارد که ما انسان‌ها آن یکی را نماد قدرت می‌دانیم و این یکی را نماد توهین و بی‌عقلی؟<br>
<br>
- این‌همه دل‌نگرانی و زحمت برای حفاظت از الاغ‌ها کمی عجیب نیست، چرا این‌قدر نگران این حیوان هستید؟<br>
اشتباه نکنید، من نگران انسان‌ها هستم؛ انسان‌هایی که قدرنشناس شده‌اند، تا زمانی که این حیوان به دردشان می‌خورد از آن نگهداری می‌کردند و روی آن بار می‌کشیدند، اما حالا که به آن نیازی ندارند رهایش می‌کنند تا از بین برود، این ناسپاسی و قدرنشناسی برخلاف روحیه اخلاقی و انسانی است ...

</div>
