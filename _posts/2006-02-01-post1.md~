---
title: 'تشابه دین و سیستم‌عامل'
date: 2006-10-01
permalink: /posts/post3/
---
<div align="justify" dir="rtl">

یکی از دوستان عزیزم چند وقت پیش مطلبی نوشته بود تحت عنوان «اندر باب تشابهات دین و سیستم‌عامل»، که در اون نوشته، دین به سیستم‌عاملی تشبیه شده که به سیستم می‌گه چی داری و از سخت‌افزارها چه بهره‌ای بردی. سیستم رو به خودش می‌شناسونه و به اون می‌گه که چه باید بکنی و مطلوب چیست. از این حسن تشابه خوشم اومد و به نظرم یک تشبیه سنجیده و دقیق اومد. اما فکر می‌کنم برای کامل‌تر شدن این وجه تشابه باید یک مطلب رو اضافه کرد و اون اینه که دین همچون سیستم‌عامل ویندوزه. سیستم‌عامل ویندوز، سیستم‌عاملیه که شاید بشه گفت که بیشتر از ۹۰٪ کاربران خونگی و اداری رو به خودش جذب کرده. این سیستم‌عامل با ظاهر زیبا و کاربری آسونش تونسته نیاز خیل عظیمی از کاربران رو جواب بده. اما ...<br>
اما بر اهل فن سیستم‌عامل پوشیده نیست که در هسته این سیستم‌عامل چه مشکلاتی وجود داره. مشکلاتی بنیادی که ناشی از طراحی نادرست اونه. نتیجه این طراحی نادرست رو می‌شه به راحتی در کارایی پایین سیستم، خلق شدن هر روزه ویروس برای اون و ... مشاهده کرد. کاربر خونگی هم هر روز با این مشکلات برخورد می‌کنه، اما به خودش می‌گه، همینه دیگه، کاریش نمی‌شه کرد! همین امر باعث شده که اهل فن به سراغ سیستم‌عامل‌های اپن‌سورس برن. سیستم‌عامل‌هایی که کد هسته اونها بازه و می‌شه به راحتی داخل اون رو مشاهده و اشکالات اون رو پیدا کرد و قبل از آنکه مشکلی ایجاد کنه، اونها رو رفع کرد. اما ...<br>
اما این سیستم‌عامل‌های اپن‌سورس به علت کاربری نه چندان آسون، نتونسته خیلی بین کاربران جا باز کنه. نه تنها جا باز نکرده بلکه بسیاری از کاربران از وجود این سیستم‌عامل‌ها یا اطلاعی ندارن و یا از اونها فراری هستن، چرا که از دید اونها وجود اینگونه سیستم‌عامل‌ها،‌ همچون شیطانیه که جز سخت کردن کار کاربر فایده دیگه‌ای نداره. یادمه سال قبل نسخه‌ای جدید از یک توزیع لینوکس (که یک سیستم‌عامل اپن‌سورسه) رو آماده کرده بودیم. وقتی که این سیستم‌عامل رو در نمایشگاه به مردم معرفی می‌کردیم، از ما می‌پرسیدن این لینوکس چطوری روی ویندوز نصب می‌شه، و وقتی پاسخ می‌شنیدن که این سیستم ربطی به ویندوز نداره، می‌گفتن پس ما چطوری برنامه‌هامون رو اون اجرا کنیم و اون رو به راحتی کنار می‌ذاشتن، چون از دید اونها، دنیای کامپیوتر یعنی فقط ویندوز.<br>
فکر می‌کنم حالا تعریف کامل‌تر شد ...


</div>

